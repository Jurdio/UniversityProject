<!DOCTYPE html>
<html lang="en">
<head>
    <meta charset="UTF-8">
    <title>Title</title>
</head>
<body>
<h1>Вітаємо на курсі "Термінальне обладнання телекомунікаційних систем"</h1>
<p>Життя і діяльність людства нерозривно пов’язані з інформацією, її зберіганням, передаванням й
  обробленням. Оскільки інформація частіше з’являється не в тих місцях, де її використовують, то
  однією з найважливіших проблем на всіх стадіях розвитку суспільства є її передавання. В сучасному
  світі це вирішують за допомогою ресурсів телекомунікаційних мереж.
  Телекомунікаційна система – сукупність апаратного і програмно сумісного обладнання,
  сполученого в єдину систему з метою передачі даних з одного місця в інше.
  Сучасним телекомунікаційним системам, що створюються на середовищах телекомунікаційних
  мереж, надається пріоритетність в їх розвитку та поширенні завдяки тій ролі, яку вони відіграють у
  різноманітних сферах людської діяльності – економіці, промисловості, науці, культурі, будівництві,
  транспорті та ін. Ці системи утворюють інфраструктуру суспільства, яка об’єднує людей усього світу
  та яка надає можливість їм спілкуватись в будь-якому місці та в будь-який час.
  Основу створення телекомунікаційних систем становлять розподілені мережі як середовище доставляння інформації (повідомлень) між об’єктами, що взаємодіють, та кінцевим обладнанням –
  термінальним устаткуванням, яке ще називають кінцевим устаткуванням, обладнанням, кінцевими
  пристроями абонентського доступу тощо.
  Телекомунікаційні системи утворюються на каналах, трактах телекомунікаційних мереж, що
  дозволяє розглядати їх з позиції класичного вивчення системи зв’язку джерело інформації – канал
  зв’язку – одержувач інформації, у якій інформація у вигляді повідомлень або сукупності сигналів є
  об’єктом транспортування технічними пристроями мереж каналами зв’язку.
  Останні десятиріччя характеризуються стрімким розвитком телекомунікацій. Основною
  рушійною силою цього розвитку стали досягнення в мікроелектроніці та матеріалознавстві, що дозволило, з одного боку, реалізувати прогресивні методи транспортування, розподілення, оброблення і
  зберігання інформації, а з іншого – створити нове середовище передавання – оптичне волокно і значно
  ефективніше використовувати традиційні середовища – ефір, проводові кабелі. Увесь комплекс
  нововведень почали називати новітніми телекомунікаційними та інформаційними технологіями.
  Так, мікроелектроніка дозволила перейти від аналогових сигналів і систем до цифрових сигналів
  і цифрових систем (цифровізація зв’язку). На сучасному етапі розвитку технологій конструювання
  засобів зв’язку цифрові системи в мікромініатюрному виконанні за своїми можливостями та показниками витіснили громіздкі за габаритними параметрами аналогові системи. Таким чином, головною
  рисою сучасних телекомунікацій є передавання і оброблення сигналів у цифровому виді, що дозволило
  побудувати економічно ефективні системи зв’язку та реалізувати наукові ідеї, які були сформульовані
  та розроблені ще до появи можливості їхньої реалізації. </p>

</body>
</html>